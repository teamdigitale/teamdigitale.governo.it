---
title: Simone Piunno
lang: it
permalink: /it/people/5-profile.htm
layout: people
role: Chief Technology Officer - Tecnologia e Architettura
is_new: false
twitter_user: spiunno
medium_user: simonepiunno
linkedin_url: https://it.linkedin.com/in/simone-piunno-a94ba91
ref: simone-piunno
parent_ref: team
start_date: 14 norembre 2016
period_provided: fino al 16 settembre 2018
annual_compensation: € 150.000
approved_by_court: 29 novembre 2016
---
Fin da piccolo ho sempre avuto la passione per l'Informatica e il mio primo programma l'ho scritto su un Commodore VIC20 quando ero ancora alle medie.  A fine anni 80, prima che arrivasse Internet, avevo già conosciuto la potenza della rete con le BBS Fidonet, che usavo per scambiare messaggi elettronici con amici in tutta Italia, facendo arrabbiare i miei genitori con i fischi del modem a 1200 bps e soprattutto per le salate bollette della SIP.  

Insieme ad alcuni amici di Ferrara nel 1996 ho fondato un Linux User Group e sono stato attivo per anni nella scena *open source* nazionale, organizzando eventi divulgativi e contribuendo alla sviluppo della comunità del software libero.

Ho cominciato la carriera professionale come sviluppatore software, prima con una breve esperienza in un *Internet Service Provider* ferrarese e poi, dopo una laurea in Ingegneria Elettronica con tesi sul Mobile Internet, nel 2000 a Bologna in Wireless Solutions, una piccola startup poi confluita in Dada.  A quei tempi la parola startup non era ancora di moda.   

In pochi anni ho progettato e guidato lo sviluppo di piattaforme web e mobile (tra cui un gateway SMS, uno store di contenuti multimediali, una piattaforma di pagamento via credito telefonico) e integrato tutto questo con i sistemi di una cinquantina di operatori telefonici mondiali, passando progressivamente a ruoli più manageriali fino a diventare CTO per l'unità Mobile di Dada.

Nel 2010 sono entrato in Buongiorno (oggi Docomo Digital) come direttore della tecnologia per l'unità B2C dove ho guidato un team internazionale di ingegneri dislocati in Italia, Spagna e Francia e, tra le altre cose, diretto lo sviluppo di una piattaforma di online advertising e di un sistema di analytics.  In questo ruolo ho introdotto processi agili che hanno drasticamente ridotto i tempi di rilascio dei nuovi prodotti e aumentato l'efficienza del team.

Sono molto curioso e costantemente impegnato a investigare trend tecnologici innovativi, in questo momento soprattutto sul fronte di *Big Data* e del *Machine Learning*, area in cui in Toscana con alcuni amici ho recentemente creato una comunità di appassionati, organizzato un evento pubblico, collaborato col Master dell'Università di Firenze.

Quando non lavoro, a casa insieme a mia moglie Francesca, coccoliamo nostra figlia Isabella che ha appena sei mesi e quando il tempo me lo permette mi emoziono cantando in un coro gospel.

Faccio parte di quelli che non se ne sono mai andati perché ho avuto la fortuna di trovare in Italia ambienti stimolanti, internazionali, con progetti d’avanguardia e soprattutto brillanti compagni di viaggio che regolarmente sono diventati cari amici.  È stato proprio uno di questi a presentarmi a Diego.  Da anni speravo che il tema di una strategia digitale si imponesse finalmente nell'agenda nazionale e quando Diego mi ha proposto di entrare nella squadra ho accettato entusiasta questa sfida.
