---
title: Ludmila Cittarelli
lang: it
permalink: /it/people/ludmila-cittarelli.htm 
layout: people
role: Funzionario amministrativo di supporto agli acquisti
twitter_user: 
medium_user: 
linkedin_url:
ref: ludmila-cittarelli
parent_ref: team
start_date: 20 novembre 2017
period_provided: fino al 15 settembre 2019
pa_compensation_level: funzionario amministrativo Area III - fascia economica F3 
approved_by_court: 
---
Sin dalla più giovane età sono stata affascinata dal diritto e dai tribunali, complice mio nonno con cui guardavo in tv balletti di danza classica e la serie televisiva “Perry Mason”. Dopo aver conseguito la maturità classica, mi sono, quindi, trasferita a Roma per frequentare la facoltà di giurisprudenza presso l’Università La Sapienza.

Negli anni del corso di laurea, frequentando le lezioni di un “mostro sacro” del diritto amministrativo, ho sviluppato un interesse crescente per questa materia che ho scelto per la mia tesi di laurea, discutendo gli aspetti relativi alla liberalizzazione del mercato dell’energia elettrica. Terminata l’Università, continuo a specializzarmi frequentando un corso di formazione post laurea ed inizio la pratica forense. Nel frattempo, attratta dall’idea di entrare a far parte della pubblica amministrazione, partecipo al concorso indetto dall’Agenzia delle Entrate, dove inizio a lavorare, a fine 2004, come funzionario addetto alla consulenza legale.

L’ambiente dinamico e stimolante dell’Agenzia mi permette di cimentarmi su più fronti ed è qui che inizio a interessarmi sempre di più di appalti pubblici. Nel frattempo, ottengo l’abilitazione all’esercizio della professione forense, ma decido di continuare il mio lavoro nel settore pubblico.  Mi occupo sempre più frequentemente di procedure di acquisto (sia procedure su MEPA che procedure di rilievo comunitario), della redazione di circolari interne esplicative della normativa sugli acquisti e degli aspetti relativi al contenzioso amministrativo relativo agli appalti pubblici, supportando l’Avvocatura dello Stato nella redazione di memorie difensive. Il lavoro mi appassiona e ottengo nel 2014 l’incarico di capo del reparto di Consulenza Legale dell’ufficio Gare e Contenzioso.

La voglia di studiare non è mai venuta meno e, nel corso degli anni, ho continuato a perfezionare la mia conoscenza della normativa in materia di appalti pubblici, frequentando vari corsi e master sino a conseguire, nel 2015, il diploma di Esperto in Appalti Pubblici presso la Scuola Nazionale dell’Amministrazione.

Quando ho saputo che il Team guidato da Diego Piacentini era alla ricerca di un funzionario esperto di procedure di acquisto, ho presentato la mia candidatura riconoscendomi appieno nella missione del Team. Ritengo, infatti, che lavorare nella pubblica amministrazione significhi anche lavorare nella direzione del miglioramento costante dei servizi pubblici per cittadini e imprese: il lavoro nel Team mi è sembrato, quindi, perfetto per mettere a disposizione la mia professionalità ed esperienza lavorativa per questo scopo.
