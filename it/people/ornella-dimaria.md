---
title: Ornella Di Maria
lang: it
permalink: /it/people/ornella-dimaria.htm 
layout: people
role: Administrative Assistant del Commissario straordinario
is_new: false
twitter_user: 
medium_user: 
linkedin_url:
ref: ornella-dimaria
parent_ref: team
start_date: 8 gennaio 2018
period_provided: fino al 15 settembre 2019
pa_compensation_level: assistente amministrativo Area II - fascia economica F3 
approved_by_court: 
---
Sono cresciuta in un paese in periferia di Roma e, dopo la maturità scientifica, ho studiato Discipline dello spettacolo alla Sapienza, scelta dettata dalla mia passione per il Cinema: il mio sogno era fare la sceneggiatrice o la regista.
Contemporaneamente, la mia voglia di indipendenza e la volontà di non gravare sul bilancio familiare mi hanno portato a cercare un impiego. Ho fatto i miei primi passi nel mondo del lavoro come assistente nelle colonie estive per i figli dei dipendenti statali e come “trimestrale” alle Poste, e, devo dire, ricordo quelle esperienze sempre con grande emozione. Nel 1990 vengo assunta come “contatore di valori” al Ministero della Difesa, assegnata all’Ufficio cassa del personale civile dove, per oltre 10 anni, mi sono occupata di titoli di pagamento e contabilità.
Nel 1994 nasce mio figlio Alessandro e inizia per me un periodo meraviglioso, nel quale tutta la mia attenzione si concentra nel ruolo di mamma.  In seguito, per arricchire il mio percorso lavorativo, chiedo di essere assegnata alla Direzione Generale per il Personale Civile dove per molti anni mi occupo di mobilità e di comandi del personale nonché dei concorsi per l’assegnazione del personale docente alle scuole militari.
Nel 2013 la mia voglia di conoscere altre amministrazioni mi porta all’Avvocatura dello Stato. Qui comincio, con grande entusiasmo, un nuovo percorso lavorativo: sono, infatti, assegnata alla segreteria di una sezione sperimentale dove, non senza difficoltà, si cerca di snellire l’attività correlata alla preparazione del materiale di causa presso le diverse Autorità giudiziarie, cercando di incentivare l’uso del documento telematico al fine ultimo di ridurre la mole di carta utilizzata nell’ambito dei processi.
Grazie all’esperienza lavorativa maturata in Avvocatura e affascinata dalla possibilità di poter far parte di una Struttura che ha come progetto la trasformazione digitale della pubblica amministrazione in favore di cittadini ed imprese,  nel 2017, presento il mio curriculum al Team per la Trasformazione Digitale.
Inizia così la mia esperienza nella segreteria a supporto del Commissario Straordinario per l’attuazione dell’Agenda Digitale e del Team.
Quando non lavoro dedico ogni minuto del mio tempo alla mia famiglia e alle mie passioni quali la lettura, il cinema, il teatro e i viaggi.
