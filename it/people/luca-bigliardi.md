---
title: Luca Bigliardi
lang: it
permalink: /it/people/luca-bigliardi.html
layout: people
role: Software Developer
is_new: false
ref: luca-bigliardi
parent_ref: team
start_date: 19 luglio 2017
end_date: 31 dicembre 2017
period_provided: fino al 16 settembre 2018
annual_compensation: € 80.000
approved_by_court: 26 settembre 2017
---

Ho avuto il mio primo computer a 16 anni. Prima di allora ero abituato a
smontare, rimontare, studiare e modificare biciclette, motorini e quant’altro
mi capitasse sotto mano. Volevo fare la stessa cosa con i computer ma purtroppo
con Windows non ne avevo la possibilità: per questo passai subito a Linux.

Vivendo in un paesino dove ADSL e internet veloce non arrivavano mai, non
potevo far altro che collegarmi con una lentissima linea telefonica normale e
non è che si potesse fare molto. Così, decisi di costruirmi una rete in casa
per sperimentare con protocolli e servizi usando computer dismessi.

Confrontarsi e imparare con altre persone online era una parte importante della
sperimentazione. All’epoca i Linux Users Group erano uno dei modi migliori per
farlo. Conoscevo alcuni gruppi sparsi per l’Italia, ma purtroppo a Reggio
Emilia, la mia provincia natale, non ce n’era neppure uno. Ho deciso di
fondarlo io. Al gruppo hanno aderito da subito tanti appassionati, studenti e
lavoratori in ambito informatico. Abbiamo organizzato molte iniziative per
divulgare la conoscenza informatica e la filosofia open source nelle scuole e
in altri contesti, e creato momenti per sperimentare.

Mi sono poi laureato a Bologna in Informatica, riuscendo ad approfondire ancor
di più tutto quello che avevo imparato da solo. In quegli anni, nella facoltà i
professori avevano organizzato “il corridoio”: delle postazioni per computer
portatili dove era possibile sperimentare con altri studenti e imparare insieme
in modo completamente autogestito. Devo al _corridoio_ una parte non piccola di
tutte le conoscenze acquisite durante la mia carriera universitaria.

La musica, oltre all’informatica, è una mia grande passione. Con alcuni ragazzi
conosciuti al Linux Users Group di Reggio Emilia abbiamo avviato un progetto di
musica elettronica, utilizzando solo software open source e licenze Creative
Commons. Molti dei software che allora utilizzavamo erano ancora immaturi, per
usarli sul palco richiedevano parecchio sviluppo per eliminare malfunzionamenti
e migliorarne le performance.

Il lavoro di miglioramento dei software audio/video mi ha messo in contatto con
un ragazzo che lavorava a Google e curava uno di questi software nel tempo
libero. Dopo un paio di collaborazioni mi ha chiesto se ero interessato a
svolgere uno stage presso Google, all’epoca studiavo ancora all'Università.
Accettai senza indugio: sono partito per l’Irlanda prima per lo stage e poi,
una volta laureato, per un lavoro a tempo indeterminato con la qualifica di
Site Reliability Engineer. Dopo un paio d’anni a Dublino mi sono spostato a
Londra, dove lavoro ancora oggi. Sono al momento in aspettativa per collaborare
con il Team Digitale.

Lavorare a Google mi ha fatto crescere tanto sotto diversi aspetti. Dal punto
di vista umano mi ha fatto capire come collaborare e fare gioco di squadra con
persone di altre culture e molto diverse da me. Dal punto di vista tecnico mi
ha permesso di lavorare sotto pressione su problemi estremamente complessi, mi
ha fatto capire cosa vuol dire creare software che scali a basso costo, mi ha
spinto a risolvere problemi reali in modo semplice e lineare senza introdurre
ulteriore complessità.

Nell'ultimo anno, ho seguito il lavoro del Team Digitale, affascinato dalla
missione che si sono proposti di portare a termine. Appena ho avuto
l'opportunità ho mandato la mia candidatura e, fortunatamente, sono stato
ricontattato. Ho incontrato Diego Piacentini a Londra e conosciuto tutto il
resto della squadra a Roma, tra un colloquio e l'altro.

Contribuire alla missione del Team per la Trasformazione Digitale è per me
un’occasione per cercare nel mio piccolo di migliorare l’Italia, di portare
indietro le conoscenze acquisite come _cervello_ _in_ _fuga_ per creare
competenze tecniche e rendere più dinamica e funzionale la macchina pubblica.
