---
title: Paolo de Rosa
lang: it
permalink: /it/people/paolo-de-rosa.html
layout: people
role: Cloud & Data Center 
ref: paolo-de-rosa
twitter_user: paolo_de_rosa
linkedin_url: https://www.linkedin.com/in/paoloderosa/
medium_user: cripto
parent_ref: team
start_date: 23 ottobre 2017
period_provided: fino a 16 Settembre 2018
annual_compensation: € 80.000
approved_by_court: 30 Novembre 2017
---

Fin da ragazzo ho avuto la possibilità di giocare con alcuni strumenti
elettronici di mio padre e dei miei zii: il mio preferito era l’oscilloscopio
ma venne immediatamente superato dall’arrivo dei primi computer, un Macintosh
(Classic II)  e un PC (8086 assemblato). Nulla potettero l’estetica e
l’eleganza dell’interfaccia del Classic II contro  le lezioni di Pascal di mia
madre sulla console DOS dell’8086. Quello schermo nero illuminato da pochi
fosfori verdi esercitava su di me la stessa attrazione che un buco nero è in
grado di esercitare sulla materia, fu vera e propria istigazione
all’informatica per un ragazzo di 8 anni.

Dopo poco tempo, sono entrato in contatto con Unix (AIX), un vecchio Bull che
consentiva di muovere un braccio meccanico tramite interfaccia seriale. Il
braccio era bellissimo ma AIX era noioso e inutilmente complicato. Non contento
comprai negli Stati Uniti una MicroVax 3100. Speravo di poter costruire il mio
sistema di posta con X.400, avevo studiato l’ISO/OSI ma non avevo fatto i conti
con VMS.  Fortunatamente arrivò presto slackware e il suo kernel 0.99 da
compilare, la mia prima distribuzione linux. Fu l’inizio di un’interminabile
serie di notti passate in bianco, che prosegue tuttora.

Da adolescente, le BBS e Itapac sono state la porta sul nuovo mondo, tutto ciò
che era al di fuori del profondo Sud in cui sono cresciuto, la scoperta
dell’underground telematico italiano, la comunicazione con i modem, un sogno
permanente per me, ma un incubo per i miei genitori quando a fine mese arrivava
la bolletta della SIP.  E’ stato, poi, l’arrivo di internet, dei newsgroup ed
IRC a permettermi di superare i confini nazionali ed entrare in contatto con le
comunità internazionali dell'Open Source e di Debian. Sono stati per me anni
straordinari di fermento, passione e condivisione delle conoscenze, hanno
gettato le basi per un’incessante ricerca del “come funziona” e un’
intramontabile passione per la tecnologia.  

Dopo aver conseguito il diploma di maturità scientifica, mi sono trasferito a
Pisa e ho frequentato la facoltà di Ingegneria delle Telecomunicazioni
all’Università di Pisa. Durante il mio secondo anno di studi, ho iniziato a
lavorare per la stessa Università e altre piccole aziende IT locali, come
consulente IT  e sviluppatore di software, anche se il mio principale ambito di
interesse era ed è sempre rimasto  le reti di telecomunicazioni.

Ero convinto di poter trasformare l’IT dell’Ateneo nello stesso modo in cui
Ford  trasformò l’industria automobilistica all’inizio del ‘900, ma tra
ambizione e ingenuità non avevo fatto i conti con i problemi organizzativi
della pubblica amministrazione e il mio sogno naufragò ma non del tutto. Ho
continuato per diversi anni a lavorare presso l'Università di Pisa occupandomi
di molti aspetti dell'IT nell’Ateneo. In particolare, come system administrator
e network architect, ho progettato  la riorganizzazione dell'infrastruttura di
networking e il consolidamento delle risorse di calcolo (fibra di proprieta',
data centers, etc).

L'ambiente di ricerca e sperimentazione all’interno dell’università  e della
comunità GARR mi ha permesso di diversificare e approfondire le mie competenze
in molti ambiti, ma in modo particolare sul networking e i sistemi di calcolo
distribuiti.

Purtroppo, l'assenza di prospettive e di crescita professionale all'interno del
mondo universitario mi hanno portato a ricercare nuove esperienze che si sono
concretizzate  all’estero.  
Ho iniziato a lavorare per  Canonical (Ubuntu) come Dedicated Field Engineer
nell’ambito del Cloud per le telecomunicazioni, ho lavorato per alcune delle
principali aziende di telecomunicazioni europee come Deutsche Telekom.

Da embedded engineer nei team di sviluppo dell’industria delle
telecomunicazioni, ho avuto modo di partecipare alla progettazione e
realizzazione di infrastrutture cloud su scala geografica (europea), basate su
tecnologie Open Source come: Ceph, OpenStack, Contrail, Linux, etc.,
infrastrutture  dedicate alla virtualizzazione delle funzioni di rete (IMS,
vCPE, etc).

Durante il mio lavoro con Canonical, ho avuto modo di affrontare e approfondire
molte delle problematiche che il settore delle telecomunicazioni sta vivendo
nel cercare di adottare i paradigmi di cloud computing e nel consolidamento
delle infrastrutture esistenti, anche aspetti legati a nuove forme di
organizzazione del lavoro in ambito IT come: devops, SRE, agile, etc.  

L’esperienza nel progettare e gestire infrastrutture su larga scala è stata
fondamentale e mi ha consentito di acquisire una visione molto ampia sulle
problematiche dell’industrializzazione del mondo IT e il suo rapporto con il
mondo delle telecomunicazioni. Semplicità, automazione e scalabilità  sono i
paradigmi fondamentali alla base del mio lavoro, orientato a supportare il
processo di industrializzazione
dell’IT.

Le diverse esperienze degli ultimi anni mi hanno dato l’opportunità di crescere
tecnicamente e umanamente grazie soprattutto a molti colleghi estremamente
capaci e preparati, dai quali ho appreso molto anche sull’organizzazione del
lavoro in squadra.

Pochi mesi fa sono  venuto a conoscenza delle attività di Diego nell’ambito
della trasformazione digitale del Paese e della sfida che ha voluto raccogliere
insieme al Team Digitale, sfida che ha subito suscitato in me la stessa
curiosità e  lo stesso desiderio di disassemblare il software e i computer che
avevo da ragazzo. È stato proprio il desiderio di interagire a basso livello
con la trasformazione digitale del paese  a portarmi ad applicare per la
posizione di Cloud e Data Center.

Sono stato convocato per un primo colloquio in cui ho conosciuto il Team e
successivamente Diego. Il Team e Diego mi sono subito piaciuti, mi hanno fatto
sperare fin dall’inizio che si potesse lavorare nella PA in modo diverso. 

Non nascondo che la possibilità di partecipare alla missione del Team per la
Trasformazione Digitale del Paese rappresenta per me un’occasione importante,
che mi permette di contribuire, nel mio piccolo, al cambiamento dell’Italia.
Con un po’ di orgoglio, posso finalmente condividere a beneficio di molti
quelle conoscenze apprese a spese e al di fuori del paese.

