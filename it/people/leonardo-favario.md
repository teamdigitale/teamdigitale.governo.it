---
title: Leonardo Favario 
lang: it
permalink: /it/people/leonardo-favario.html
layout: people
role: Open Source Project Leader
twitter_user:
medium_user:
linkedin_url: https://www.linkedin.com/in/favario
ref: leonardo-favario 
parent_ref: team
start_date: 2 aprile 2019
period_provided: fino al 31 dicembre 2019
annual_compensation: € 75.000
approved_by_court: Il decreto di nomina è in fase di registrazione presso la Corte dei Conti
---

Avevo una manciata di anni quando mio padre entrò in casa con un fiammante 386,
ignaro di aver così innescato la mia innata curiosità: di lì a poco ho scoperto
per puro caso che in un anonimo floppy si celava l’eseguibile del mitico
“Zool”, un simpatico gremlin saltellante le cui avventure digitali mi hanno
accompagnato nei mesi a seguire. La sfida principale è stata lanciare quel file
eseguibile: la linea di comando, per chiunque presagio di ostacolo
insormontabile, è diventata invece ben presto la mia più grande alleata tanto
che, tutt’ora, quando vedo un editor grafico mi sento smarrito. 

Qualche anno dopo, i misteriosi toni di dial-up sono divenuti una costante
melodia di sottofondo preannunciante la possibilità di raggiungere altri nodi
posizionati nei più remoti luoghi del pianeta. Elettrizzante! Internet per me
ha rappresentato sin dal principio una bizzarra possibilità di studiare,
partecipare e condividere, uno strumento perfetto per provare a colmare
un'irrefrenabile sete di conoscenza.

A circa 14 anni sono rimasto colpito da una conferenza di Richard Stallman e,
in pochi giorni, ho deciso di non rimanere con le mani in mano: insieme a un
paio di amici ho creato un gruppo dedicato all’applicazione nel contesto
scolastico dei concetti alla base del software libero. In breve tempo ci
è apparso chiaro che le stesse nozioni che spiegavamo ai nostri coetanei
durante le lezioni pomeridiane potevano essere applicate anche a docenti,
dirigenti scolastici e, perché no, si potevano estendere a tutti i contesti con
i quali i cittadini interagiscono nella vita di ogni giorno. 

La condivisione della conoscenza è la base sulla quale costruire una vera
innovazione: non è concepibile pensare di reinventare la ruota ogni volta che
si vuole progettare una nuova macchina! Nel mondo dei bit, questo si traduce
nella condivisione del codice sorgente, che permette all’utente di diventare
parte attiva del processo, potendo egli stesso contribuire alla correzione di
bug, migliorare alcune funzionalità o studiarne la logica. Così come per il
piccolo Dilbert nel fumetto anche per me, che rientravo nella casistica
denominata “the knack”, la naturale evoluzione è stata l’ingegneria,
informatica nel mio caso. Ho avuto la fortuna di lavorare alla tesi di laurea
sotto l’illuminante guida del professor Meo che mi ha offerto la possibilità di
riunire tutte le mie più grandi passioni in un solo progetto: è nata così FARE,
una piattaforma web composta da software libero focalizzata sull’open education
atta a creare, raccogliere e condividere con tutta la community molteplici
oggetti didattici in formati aperti.

Le reti di comunicazione sono state il _leitmotiv_ del mio PhD durante il quale
ho seguito il filone di ricerca relativo alle nuove tecnologie di streaming
adattivo, guardando sempre con grande attenzione il mondo del software libero
e il movimento dell’open education. 
Ho continuato ad insegnare - che per me è una bellissima forma di condivisione
di conoscenza - su diversi fronti, partendo dalla robotica per bambini fino ad
arrivare ai corsi universitari. 

Negli anni ho partecipato con diversi ruoli in tutte le edizioni del master in
management del software libero che mi ha dato la possibilità di comprendere le
logiche della
PA italiana e di capire come accompagnarla al meglio nel percorso di
trasformazione digitale.

Software a parte, ho avuto l’incredibile fortuna di gironzolare molto per il
globo vivendo in cinque continenti e coltivando la mia grande passione per
l’aeronautica: non mi stancherò mai di osservare un tramonto a 35000 piedi. Nel
2016, grazie ad una borsa di studio Fulbright BEST, sono stato catapultato nel
cuore della Silicon Valley, un ecosistema dove la parola chiave è pensare
diversamente e anche il fallimento è osannato (ovviamente solo se è ottenuto
“presto, spesso e velocemente”).
Nella mecca dell’high tech ho prima studiato e poi lavorato, ma soprattutto ho
vissuto esperienze e conosciuto persone che si sono dimostrate chiave nello
sviluppo della mia attuale _forma mentis_.

Il Team Digitale è stato sin dal principio per me molto più di un semplice
sogno: rappresenta coraggio, volontà, determinazione e, soprattutto,
concretezza.
Per questo, più che dalla _mission_, sono stato folgorato dalle persone che lo
compongono e che, ogni giorno, dimostrano con straordinaria acutezza che anche
i problemi apparentemente insormontabili possono essere risolti in modo
collaborativo, stravolgendo il punto di vista dal quale sono stati a lungo
osservati. Mi sento estremamente motivato a prendere parte al lavoro del Team
occupandomi di ciò che più mi rappresenta: la condivisione di idee,
informazioni e software per innovare la PA rendendola più snella, efficiente
e trasparente nel totale rispetto dei propri cittadini. Detto tra noi, però,
è anche vero che non vedevo l’ora di unirmi a questa squadra formata da ex
bambini che, seppur cresciuti, non hanno mai perso la voglia di curiosare!
