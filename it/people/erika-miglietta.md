---
title: Erika Miglietta
lang: it
permalink: /it/people/erika-miglietta
layout: people
role: Assistente Tecnico e Coordinatore delle attività
is_new: true
twitter_user:
medium_user:
linkedin_url: https://www.linkedin.com/in/erika-miglietta-a752707/
ref: erika-miglietta
parent_ref: team
start_date: 21 gennaio 2019
period_provided: fino al 15 settembre 2019
annual_compensation: € 80.000
approved_by_court: Il decreto di nomina è in fase di registrazione presso la Corte dei Conti.
---
Sono nata a Napoli dove mi sono diplomata al liceo scientifico e poi laureata con lode in Ingegneria Gestionale presso l’università Federico II. 

L’informatica ha fatto parte della mia vita fin da piccola: prima come strumento di gioco, poi a supporto dei miei studi e infine come ambito di lavoro. Ho sempre lavorato nel settore dell’Information Technology occupandomi di IT Governance e IT Project Management ma anche, negli ultimi anni, di IT Service Management e Lean IT.

Ho collaborato con diverse società di IT management consulting tra cui KPMG prima, per ben 7 anni, e da luglio 2016 Nolan Norton Italia, della cui struttura di management sono entrata a far parte a dicembre del 2017 e a cui va la mia gratitudine per avermi accordato 9 mesi di aspettativa.

Nell’ambito della mia attività lavorativa ho avuto diversi clienti prevalentemente della Pubblica Amministrazione italiana. A partire dal 2013 il mio cliente di riferimento è diventato Corte dei conti, dove ho iniziato a lavorare a seguito di una gara vinta da Kpmg e NNI. Ho ricoperto diversi ruoli fino a diventare parte integrante della struttura di Governance della DGSIA CUS di Corte dei conti. Qui ho avuto modo di conoscere e di collaborare con l’allora Dirigente generale dei Sistemi Informativi Luca Attias.

Quando Luca ha preso l’incarico lasciato da Diego Piacentini come Commissario all’attuazione dell’agenda digitale, si è presentata l’occasione di lavorare con lui e con il suo Team. Un’occasione e una sfida che ho accolto con grande entusiasmo perché convinta che mi avrebbe dato la possibilità di realizzare qualcosa di significativo per il nostro Paese. 

Ho una famiglia fantastica che ha sempre supportato le mie scelte e una figlia, Giorgia, che amo immensamente, alla quale provo a trasmettere oltre all’educazione anche i valori fondanti della mia vita come la passione, la dedizione e l’impegno per il lavoro ma anche l’importanza della collaborazione e del lavoro di squadra nel raggiungimento degli obiettivi.

Mi piace viaggiare e leggere, sono appassionata di diversi sport che ormai seguo prevalentemente da tifosa ma, soprattutto, adoro cucinare per la mia famiglia e per tutte le persone a me care.
